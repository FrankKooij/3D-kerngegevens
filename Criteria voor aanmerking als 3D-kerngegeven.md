# Criteria voor de aanmerking als 3D-kerngegevens

Een gegevensverzameling wordt aangemerkt als 3D-kerngegevens wanneer deze aan de onderstaande voorwaarden voldoet.

Ten minste één van deze criteria moet waar zijn | _Het gaat om 3D-kerngegevens als de gegevens ..._ |
| :---: | :---: |
Algemene beschikbaarheid van de gegevens kan mensenlevens redden | _... het verschil kunnen betekenen tussen leven en dood, bijvoorbeeld omdat de brandweer of een ziekenauto sneller op de plaats van bestemming kunnen komen_ |
Algemene beschikbaarheid van de gegevens levert voor Nederland een economisch of maatschappelijk voordeel op | _... meerwaarde kunnen hebben in toepassingen die nuttig zijn voor burgers of bedrijven (al dan niet via overheden)_ |
INSPIRE geeft specificaties voor de uitwisseling van de gegevens in 3D | _... zo belangrijk zijn voor Europa dat de Europese Commissie er 3D-gegevensspecificaties voor heeft laten opstellen_ |

Deze criteria moeten allemaal waar zijn | _Toelichting_ |
| :---: | :--- |
De gegevens zijn locatiegebonden en eenduidig en nauwkeurig herleidbaar tot fysieke of administratieve entiteiten in de werkelijkheid | _Een papieren dossier is misschien geen handige manier om gegevens te ontsluiten, maar dit vormt op zichzelf geen belemmering om zo’n dossier tot de 3D-kerngegevens te rekenen, mits precies bekend is over welke entiteit op welke 3D-locatie het gaat. Het maakt daarbij niet uit of het gaat over iets tastbaars of bijvoorbeeld een eigendomsrecht._ |
De gegevens hebben betrekking op volumeobjecten (tenzij informatie over het onderwerp nog niet in deze vorm bestaat) | _Een gegevensverzameling die het onderwerp bijhoudt in de vorm van volumeobjecten prevaleert boven andere vormen van bijhouding, zoals papieren dossiers, puntenwolken, lijn- of vlakgeometrieën met 3D-coördinaten of foto’s._ |
De locatiegegevens (of een relevant gedeelte ervan) zijn niet overgenomen uit een andere bron die kan worden aangemerkt als 3D-kerngegevens | _Een gegevensverzameling waarin geometrieën voorkomen die zijn overgenomen uit andere gegevensverzamelingen, komt alleen in aanmerking als deze ook relevante 3D-geometrieën bevat die niet zijn overgenomen._ |
3D-kerngegevens zijn landsdekkend beschikbaar | _Als een gegeven is aangemerkt als 3D-kerngegeven, betreft dat landsdekkend alle gegevens die (min of meer) gaan over hetzelfde. Individuele bronhouders conformeren zich hierbij aan het gemeenschappelijke belang. De gegevens hoeven niet naadloos het hele land af te dekken, maar moeten wel het thema landsdekkend omvatten (of daarvoor in opbouw zijn). Gegevens voor een specifiek project behoren daarmee niet tot de 3D-kerngegevens, maar een verzameling die alle projecten tezamen bevat, misschien wel._ |
De gegevens zijn eenduidig en behoeven bij normaal gebruik niet eerst te worden bewerkt of geïnterpoleerd | _Het interpreteren van ruwe gegevens zoals puntenwolken en andere sensorgegevens vereist specifieke kennis van de situatie ter plekke en de sensor en moet daarom door de bronhouder worden gedaan, zodat afnemers de gegevens niet verschillend of verkeerd kunnen interpreteren, bijvoorbeeld omdat zij niet weten hoe de werkelijkheid eruitziet tussen de punten uit een puntenwolk._ |
De gegevens zijn, afgezien van de bronorganisaties, relevant voor landelijk opererende overheidsorganisaties of voor andere overheidsorganisaties die tezamen landelijk actief zijn | _3D-kerngegevens zijn bedoeld om landsdekkend het gebruik van 3D-gegevens in overheidstoepassingen te harmoniseren en worden alleen daartoe ingewonnen als de overheid deze gegevens landsdekkend nodig heeft en alleen tot de kerngegevens gerekend als anderen dan de bronhouders deze gegevens tezamen landsdekkend nodig hebben._ |
De gegevens worden tezamen met andere gegevens gebruikt in toepassingen die het grondgebied van de bronhouder overstijgen of die landelijk zijn | _Als gegevens alleen maar lokaal of los van andere gegevens worden gebruikt, kunnen gebruikers beter zelf wat afspreken met hun bronhouder. Waarom zou een bronhouder minder vrij of minder zelfstandig over gegevens mogen beslissen zonder dat er voordelen tegenover staan in het algemeen belang, zoals het kunnen combineren van gegevens van meerdere bronhouders? Als dat combineren toch niet gebeurt, hebben gebruikers meer aan de onbewerkte gegevens van hun bronhouder dan dat ze alleen kunnen beschikken over de grootste gemene deler volgens een landelijk uitwisselformaat. Deze redenering gaat ook op voor gegevens die uitsluitend geïsoleerd worden gebruikt binnen een specifiek domein. Het ontsluiten daarvan kan beter volledig worden belegd bij de bronhouder, omdat die het domein en de afnemers kent en generieke landelijke afspraken in zo’n specifieke situatie alleen maar in de weg zullen staan._ |
De bronhouder van een 3D-kerngegeven is een overheidsorganisatie of een organisatie die krachtens de wet een wettelijke taak uitvoert | _ **zie https://almanak.overheid.nl** _ |
Algemene beschikbaarheid van 3D-kerngegevens brengt niet de veiligheid of privacy van mensen in gevaar | _Gegevens die kwaadwillenden kunnen gebruiken om de veiligheid of privacy te ondermijnen, bijvoorbeeld doordat de gegevens de locatie prijsgeven van gevaarlijke stoffen of herleidbaar zijn tot de identiteit van personen, behoren in beginsel niet tot de 3D-kerngegevens._ |

Alleen als aan de voorgaande voorwaarden is voldaan, is er sprake van 3D-kerngegevens. Een uitzondering hierop vormt de hoogte van het maaiveld.

Uitzonderingen | _Motivatie_ |
| :---: | :---: |
De hoogte van het maaiveld behoort tot 3D-kerngegevens | _De hoogte van allerlei 3D-objecten wordt vaak gerelateerd aan die van het maaiveld, zodat de spelregels voor 3D-kerngegevens ook gelden voor de hoogte van het maaiveld._ |

Het aanmerken van een gegevensverzamelingen als behorende tot 3D-kerngegevens heeft consequenties.

Consequenties | _Vragen_ |
| :---: | :---: |
Het informatiemodel moet voorzien in 3D | _Wie agendeert dit? Wie financiert dit?_ |
Systemen moeten de gegevens volledig geautomatiseerd kunnen uitwisselen en begrijpen | _Wie financiert de infrastructuur die nodig is om zeer omvangrijke 3D-bestanden schaalbaar te ontsluiten? Wie financiert de eventuele omzetting van papier naar digitaal?_ |
Het uitwisselformaat van de gegevens moet voldoen aan gangbare nationale en internationale standaarden, waaronder die voor geo-informatie | _Mogen andere standaarden dan die van de pas-toe-of-leg-uitlijst en OGC ook?_ |
Het beheer en de verstrekking van de gegevensverzameling moet voldoen aan richtlijnen voor het beheer en verstrekken van 3D-kerngegevens | _Wie agendeert dit? Wie stelt deze richtlijnen op?_ |
Er mogen geen bijzondere beperkingen gelden ten aanzien van de beschikbaarheid en het gebruik van de gegevens | _Moet er sprake zijn van open gegevens of mag een tarief of licentie ook?_ |
Private partijen mogen de gegevens commercieel gebruiken | _Moeten voor private partijen dezelfde actualiteit en dienstverlening gelden als voor overheden of mag de bronhouder hierop besparen?_ |
Vrije beschikbaarheid van de gegevens mag de veiligheid en privacy niet in het geding brengen | _Wie beslist uiteindelijk wat er wel en wat er niet mag? Wie ziet hierop toe?_ |
Deze lijst van criteria moet worden beheerd | _Wie is eigenaar van deze criteria en beheerafspraken?_ |
